---
audience: all
title: "«ΤΟ ΘΑΥΜΑ ΤΗΣ ΑΝΝΙ ΣΑΛΙΒΑΝ»"
startDate: 2021-05-10
endDate: 2021-05-28
city: Nicosia
event_image: "/images/uploads/as290/2021/05.jpeg"

---
![](/images/uploads/anniesallivanposter/2021/05.jpeg)

Το Σατιρικό Θέατρο ανεβάζει, σε Παγκύπρια πρώτη, μία θεατρική βιογραφία βασισμένη στη συγκλονιστική πραγματική ιστορία δύο ηρωίδων γυναικών στην Αμερική στα τέλη του 19ου αιώνα, της μικρής Έλεν Κέλερ και της δασκάλας της Άννι Σάλιβαν. Πρόκειται για δύο πανανθρώπινα σύμβολα πίστης, θέλησης, επιμονής και υπομονής αλλά και πρότυπα της παγκόσμιας κοινότητας των ατόμων με αναπηρία.

Το έργο **«Το θαύμα της Άννι Σάλιβαν»** (πρωτότυπος τίτλος _«Τhe Miracle Worker»_) του Αμερικανού συγγραφέα Γουίλιαμ Γκίμπσον είναι ένα από τα πιο γνωστά θεατρικά έργα σε ολόκληρο τον κόσμο. Το έργο παρακολουθεί τη ζωή της **Έλεν Κέλερ,** η οποία σε βρεφική ηλικία διαγνώστηκε ως κωφή και τυφλή, ενώ μέχρι τα έξι της χρόνια ήταν ένα αγρίμι, το οποίο ζούσε μέσα στην απόλυτη σιωπή και στο σκοτάδι. Οι γονείς της, μέσα στην απόγνωσή τους, απευθύνθηκαν στην **Άννι Σάλιβαν,** μια νεαρή δασκάλα, για να την βοηθήσει. Η ίδια η Σάλιβαν ήταν άτομο με αναπηρία - μειωμένη όραση, που υποβλήθηκε σε πολλές και δύσκολες εγχειρήσεις και στη συνέχεια κατάφερε να σπουδάσει σε ινστιτούτο για τυφλούς στη Βοστώνη. Η ιστορία του έργου αφορά στις προσπάθειες της Σάλιβαν να αναπτύξει έναν κώδικα επικοινωνίας με τη μαθήτριά της. Με την επιμονή της κατόρθωσε να μετατρέψει τη μικρή σ’ ένα χαρισματικό πλάσμα με σπάνιες πνευματικές αρετές.

Η περίπτωση της Κέλερ θεωρείται από τα πιο σπάνια δείγματα θριάμβου της ανθρώπινης θέλησης πάνω στη σωματική αναπηρία. Με τεράστια θέληση κατάφερε να γίνει παγκοσμίως διάσημη ομιλήτρια και συγγραφέας. Έθεσε ως αποστολή στην ζωή της να παλέψει για τα άτομα με αναπηρία. Τα επιτεύγματά της αγγίζουν τα όρια του θαύματος. Δίκαια ονομάστηκε «το θαύμα του αιώνα». Τη λέξη αυτή (miracle) δανείστηκε ο συγγραφέας και την ενσωμάτωσε στον τίτλο του συγκεκριμένου έργου, αναφερόμενος βέβαια στην Άννι Σάλιβαν. Αυτή ήταν που ενέπνευσε την εμπιστοσύνη και χαλύβδωσε τη θέληση της Έλεν, με τη δική της ατσάλινη υπομονή. Δίχως αυτή, κανείς δεν γνωρίζει ποια θα ήταν η πορεία της Έλεν Κέλερ. Η Σάλιβαν δεν προσέγγισε την Κέλερ μόνο με αγάπη, αλλά κυρίως προσπάθησε να την καταλάβει και να αντιληφθεί τις ανάγκες της. Υπήρξε, όπου χρειάστηκε, αυστηρή απέναντι της, την αντιμετώπισε ως άνθρωπο ισάξιο, διέκρινε τις δυνατότητές της και προσπάθησε να τις επεκτείνει, δείχνοντας έτσι πως τα «θαύματα» δεν γίνονται από μόνα τους.

Το έργο **«Τhe Miracle Worker»** του Γουίλιαμ Γκίμπσον γράφτηκε το 1959, κέρδισε το βραβείο ΤΟΝΥ καλύτερου έργου (1960) και έγινε κινηματογραφική ταινία, σε σενάριο του ιδίου του συγγραφέα. Τους δύο βασικούς γυναικείους ρόλους στην ταινία έπαιξαν οι Αν Μπανκροφτ και Πάτι Ντιουκ, που κέρδισαν τα αντίστοιχα βραβεία Όσκαρ πρώτου και δεύτερου γυναικείου ρόλου.

Η παράσταση του Σατιρικού Θεάτρου βασίζεται σε μια σύγχρονη διασκευή (από τους Νίκο Νικολαΐδη και Φώτη Φωτίου), που προκύπτει από το ομώνυμο έργο του ΓΚΙΜΠΣΟΝ, την αυτοβιογραφία της Έλεν Κέλλερ με τίτλο _"Η ιστορία της ζωής μου_», καθώς και μέσα από μια σειρά επιστολών της Σάλιβαν σε καθηγήτριά της, στις οποίες εξιστορούσε «τη μάχη της με το ζωώδες πείσμα της μαθήτριάς της». Μέσα από μια σύγχρονη προσέγγιση της ιστορίας η παράσταση επιδιώκει να αναδείξει το θαύμα της ανθρώπινης προσπάθειας, της προσήλωσης και της επιμονής στο αποτέλεσμα. Η δημιουργική ομάδα των συντελεστών προτείνει ένα σύγχρονο ανέβασμα ενός σημαντικού κλασικού έργου, με καινοτομία και πρωτοποριακή σκέψη.

Οι παραστάσεις προηγούνται της καθιερωμένης _εβδομάδας ευαισθητοποίησης και ενημέρωσης για την τυφλοκώφωση_, γνωστής και ως _«εβδομάδας Έλεν Κέλερ»,_ που έχει καθιερωθεί παγκοσμίως από το 1984 (φέτος μέσα στον Ιούνιο 2021).

**ΣΥΝΤΕΛΕΣΤΕΣ ΤΗΣ ΠΑΡΑΣΤΑΣΗΣ**

**Σκηνοθεσία-Δραματουργική Επεξεργασία:** Νίκος Νικολαΐδης

**Διασκευή:** Φώτης Φωτίου, Νίκος Νικολαΐδης

**Σκηνικά-Κοστούμια**: Έλενα Κατσούρη, Μαρία Γεωργίου

**Κινησιολογία**: Παναγιώτης Τοφή

**Μουσική/Ηχοτοπίο:** Νεκτάριος Ροδοσθένους

**Σχεδιασμός Φωτισμού:** Βικέντιος Χριστιανίδης

**Επιστημονικοί Σύμβουλοι:** Μαρία Γεωργίου, Φώτης Φωτίου

**Βοηθός Σκηνοθέτη:** Άγγελος Χατζημιχαήλ

**Οπτική Επικοινωνία:** Λέανδρος Ταλιώτης

**ΠΑΙΡΝΟΥΝ ΜΕΡΟΣ ΟΙ ΗΘΟΠΟΙΟΙ:**

Μαρίνα Μανδρή, Χριστίνα Παυλίδου, Δημήτρης Αντωνίου, Άγγελος Χατζημιχαήλ, και η μικρή Γεωργία Χάσικου.

_* Στην παράσταση ακούγεται η φωνή της Έρικας Μπεγέτη_.

**ΠΡΕΜΙΕΡΑ:**

ΣΑΤΙΡΙΚΟ ΘΕΑΤΡΟ **- Τετάρτη, 12 Μαΐου 2021 στις 8.00μ.μ.**

**ΠΑΡΑΣΤΑΣΕΙΣ - ΠΟΤΕ & ΠΟΥ**

* **ΛΕΥΚΩΣΙΑ, Πάνω Σκηνή Σατιρικού Θέατρου (Αίθουσα Παντελής Κούρος)**

**12, 14, 15, 16, 21, 22, 23, 28, 29, 30 ΜΑΪΟΥ,** στις 8.00μ.μ.

Η πρόσβαση στην Πάνω Σκηνή του Σατιρικού Θεάτρου, ατόμων με κινητικά προβλήματα, γίνεται μέσω ανελκυστήρα, ο οποίος βρίσκεται στο φουαγιέ του θεάτρου.

**ΕΙΣΟΔΟΣ:** €15 | €12 (μαθητές, φοιτητές, συνταξιούχοι)

Εισιτήρια: [**www.soldoutticketbox.com**](https://www.soldoutticketbox.com/) (από 28 Απριλίου 2021)

<www.test.com>

\[click me\](www.google.com)

_Λόγω του περιορισμένου αριθμού διαθέσιμων θέσεων είναι απαραίτητη η προκράτηση και η προαγορά εισιτηρίου. Στις παραστάσεις θα τηρούνται αυστηρά όλα τα ενδεικνυόμενα μέτρα προστασίας με βάση το υγειονομικό πρωτόκολλο. Παρακαλείται το κοινό όπως προσέλθει έγκαιρα στο θέατρο για αποφυγή τυχόν συνωστισμού._

**Χορηγοί :**

Tο Σατιρικό Θέατρο επιχορηγείται από τον **ΘOK** (Μέγας Θεσμικός Χορηγός).

Χορηγός παράστασης: **ΟΠΑΠ**

Χορηγός Επικοινωνίας το Ραδιόφωνο και η Τηλεόραση του **ΡΙΚ**.

Χορηγός Επικοινωνίας: **Δίεση 101,1**.

**_Ιδιαίτερες ευχαριστίες στη Σχολή Τυφλών για την συνεργασία και προσφορά της στην παράσταση._**